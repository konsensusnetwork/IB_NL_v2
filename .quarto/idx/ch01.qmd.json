{"title":"Wat is bitcoin?","markdown":{"headingText":"Wat is bitcoin?","containsRefs":false,"markdown":"\nBitcoin is een vorm van *peer-to-peer elektronisch geld*, een nieuwe\nvorm van digitaal geld dat kan worden overgedragen tussen mensen of\ncomputers zonder enige vertrouwde tussenpersoon (zoals een bank), en\nwaarvan de uitgifte niet gecontroleerd wordt door één enkele partij.\n\nDenk aan een papieren dollar of fysieke, metalen munt. Wanneer je die\naan anderen geeft, hoeven ze niet te weten wie je bent. Zij moeten er\nalleen op te vertrouwen dat het geld dat ze van je krijgen geen\nvervalsing is. Normaal gesproken vertrouwen mensen bij fysiek geld op\nhun ogen en vingers, of bij grotere hoeveelheden op het gebruik van\ntestapparatuur om vals van echt te onderscheiden.\n\nMaar in de digitale samenleving worden de meeste van onze betalingen\ngedaan via een tussenpersoon: via een bank met behulp van IDeal, een\nkredietkaartmaatschappij zoals Visa, een digitale betalingsprovider\nzoals PayPal, of WeChat in China.\n\nMet de overgang naar de digitale wereld is geld veranderd van een fysiek\niets dat je zelf kunt bijhouden, overdragen en verifiëren, naar digitale\nbits die door een derde partij worden opgeslagen, geverifieerd en\nverstuurd. Daardoor ben je voor elke digitale financiële handeling nu\nafhankelijk van een derde partij.\n\nOmdat we ons contant geld opgeven voor het gemak van digitale\nbetalingen, creëren we ook een systeem waarin anderen buitengewone macht\nhebben om ons te onderdrukken. Digitale betalingsplatformen zijn de\nbasis geworden van dystopische, autoritaire controlesystemen die\nbijvoorbeeld worden gebruikt door de Chinese overheid om afvalligen te\ncontroleren en om te voorkomen dat specifieke burgers goederen of\ndiensten gebruiken.\n\nBitcoin biedt een alternatief voor centraal gestuurd, digitaal geld. Het\nbiedt os een systeem dat ons de vrijheid van contant geld teruggeeft,\nmaar op digitale wijze:\n\n1.  Een digitaal bezit waarvan het aanbod beperkt, vooraf bekend en\n    onveranderlijk is. Dit staat in schril contrast met bankbiljetten en\n    hun digitale versies die worden uitgegeven door overheden en\n    centrale banken, waarvan het aantal zich in een onvoorspelbaar tempo\n    blijft uitbreiden.\n\n2.  Een stel onderling verbonden computers (*het bitcoinnetwerk*), waar\n    iedereen kan aan deelnemen door een stukje software te draaien op\n    hun computer. Dit netwerk dient om bitcoins uit te geven, hun\n    eigendomstitel te volgen en om overdrachten tussen deelnemers uit te\n    voeren, zonder te vertrouwen op tussenpersonen zoals banken,\n    betalingsbedrijven en overheidsinstanties. Zie @fig-bitcoinnetwerk.\n\n3.  De bitcoinclientsoftware, een stukje computercode die iedereen kan\n    uitvoeren om deelnemer te worden van het netwerk. Deze software is\n    *open source*, wat betekent dat iedereen kan zien hoe het werkt en\n    bij kan dragen aan nieuwe functies en verbeteringen.\n\n![Bitcoin is een netwerk van computers die de bitcoinclientsoftware draaien.](images/fig1.png){#fig-bitcoinnetwerk fig-alt=\"Bitcoin is een netwerk van computers die de bitcoinclientsoftware draaien.\"}\n\nLater in het boek komen we terug op de motivaties achter bitcoin.\n\n## Waar komt bitcoin vandaan?\n\nBitcoin is rond 2008 uitgevonden door een of meer personen die bekend\nstaan onder het pseudoniem [**Satoshi\nNakamoto**](https://nl.wikipedia.org/wiki/Satoshi_Nakamoto)[^2]. Niemand\nkent de identiteit van Satoshi, en voor zover we weten is hij verdwenen\nen heeft hij al jaren niets meer van zich laten horen.\n\nOp 11 februari 2009 berichtte Satoshi over een vroege versie van bitcoin\nop een online forum voor mensen die werken aan cryptografie en veel\nwaarde hechten aan individuele privacy en vrijheid --- *cypherpunks*.\nHoewel dit niet de eerste officiële aankondiging van bitcoin was,\nbevatte het een goede samenvatting van Satoshi's beweegredenen. Daarom\ngebruik ik het om de basis te leggen voor onze discussie.\n\nIk zal een aantal citaten weergeven die verduidelijken welke problemen\nvan het huidige financiële systeem Satoshi probeerde op te lossen:\n\n> Ik heb een nieuw open source P2P e-cash systeem ontwikkeld genaamd\n> bitcoin. Het is volledig gedecentraliseerd, zonder centrale server of\n> vertrouwde partijen. Alles is gebaseerd op cryptografisch bewijs in\n> plaats van vertrouwen. \\[\\...\\]\n>\n> Het kernprobleem met conventionele valuta is het vertrouwen dat nodig\n> is om het te laten werken. De centrale bank moet worden vertrouwd,\n> maar de geschiedenis van fiatvaluta zit vol met schendingen van dat\n> vertrouwen. We moeten banken vertrouwen om ons geld te bewaren en\n> elektronisch over te maken, maar ze lenen het uit in golven van\n> kredietbubbels met nauwelijks een fractie van die waarde in reserve.\n> We moeten hen onze privacy toevertrouwen, en we moeten erop vertrouwen\n> dat ze identiteitsdieven weerhouden om onze rekeningen te plunderen.\n> Hun enorme overheadkosten maken microbetalingen onmogelijk.\n>\n> Vroeger hadden multi-user time-sharing computersystemen een\n> vergelijkbaar probleem. Voor sterke encryptie moesten gebruikers nog\n> vertrouwen op wachtwoorden om hun bestanden te beveiligen \\[\\...\\]\n>\n> Toen werd sterke encryptie beschikbaar voor de massa en was vertrouwen\n> niet langer nodig. Gegevens konden worden beveiligd waardoor het voor\n> anderen onmogelijk was om toegang te krijgen, ongeacht om welke reden,\n> ongeacht hoe goed het excuus, wat er ook gebeurt.\n>\n> Het wordt tijd dat we dit ook hebben voor geld. Met e-valuta op basis\n> van cryptografisch bewijs, zonder de noodzaak om een externe\n> tussenpersoon te vertrouwen. Geld kan veilig zijn en transacties\n> moeiteloos. \\[\\...\\]\n>\n> De oplossing van bitcoin is om een peer-to-peer-netwerk te gebruiken\n> om te controleren op dubbele uitgaven. In een notendop werkt het\n> netwerk als een gedistribueerde tijdstempel, waarbij de eerste uitgave\n> van een munt van een tijdstempel wordt voorzien. Het maakt gebruik van\n> het feit dat informatie gemakkelijk te verspreiden is, maar moeilijk\n> is om tegen te houden.\n>\n> Voor meer informatie over hoe het werkt, zie het ontwerpdocument op\n> <http://www.bitcoin.org/bitcoin.pdf>.[^3]\n>\n> --- [SATOSHI NAKAMOTO]{.upright}\n\n## Welke problemen lost het op?\n\nLaten we een aantal van Satoshi's beweringen nader onderzoeken. Doorheen\nhet boek zullen we bespreken hoe deze concepten daadwerkelijk worden\ngeïmplementeerd. Maak je geen zorgen als iets onbekend aanvoelt in deze\nsectie want we gaan er later dieper op in. Het idee is om de bedoeling\nvan Satoshi te begrijpen, zodat we ze later in dit boek kunnen\nonderzoeken.\n\n> *Ik heb een nieuw open source P2P e-cash systeem ontwikkeld*\n\nP2P staat voor *peer-to-peer* en geeft een systeem aan waarbij één\npersoon een interactie heeft met een ander, zonder tussenpartij. De twee\npartijen (ontvanger en verzender) zijn gelijkwaardig. Je herinnert je\nmisschien P2P-technologieën zoals Napster, Kazaa en BitTorrent, waarmee\nmensen voor het eerst met elkaar bestanden, muziek en films konden delen\nzonder tussenpersoon. Satoshi ontwierp bitcoin om mensen de mogelijkheid\nte geven om op vrijwel dezelfde manier elektronisch contant geld\n(*e-cash*) uit te wisselen zonder tussenpersoon.\n\nDe software is *open source*, wat betekent dat iedereen kan zien hoe het\nwerkt en iedereen kan bijdragen. Dit is belangrijk omdat het zorgt voor\ntransparantie. Er is geen vertrouwen nodig. We hoeven niets te geloven\nvan wat Satoshi schreef in zijn berichten over hoe de software werkt. We\nkunnen de code bekijken en controleren hoe het werkt. Bovendien kunnen\nwe de functionaliteit van het systeem verbeteren door de code te\nwijzigen.\n\n> *Het is volledig gedecentraliseerd, zonder centrale server of\n> vertrouwde partijen\\...*\n\nSatoshi vermeldt dat het systeem *gedecentraliseerd* is om het te\nonderscheiden van systemen die wel centrale aansturing hebben. Eerdere\npogingen om digitaal contant geld te creëren, zoals DigiCash van David\nChaum, werden ondersteund door een *centrale server*; een computer of\nset van computers die verantwoordelijk waren voor uitgifte en\nverificatie van betalingen, onder controle van één bedrijf.\n\nDergelijke centraal aangestuurde particuliere vormen van digitaal geld\nzijn gedoemd te mislukken; we kunnen niet vertrouwen op geld dat kan\nverdwijnen wanneer een bedrijf failliet gaat, wordt gehackt, last heeft\nvan IT-problemen of wordt gestopt door de overheid.\n\nBitcoin, aan de andere kant, wordt niet gerund en gecontroleerd door een\nenkel bedrijf, maar door een netwerk van individuen en bedrijven van\nover de hele wereld. Het stoppen van bitcoin vereist het stoppen van\ntienduizenden tot honderdduizenden computers over de hele wereld,\nwaarvan velen lastig te traceren zijn. Het is een hopeloos\nkat-en-muisspel aangezien elke aanval van deze aard eenvoudigweg de\ncreatie van nieuwe *bitcoin-nodes* of computers op het netwerk\naanmoedigt.\n\n> *\\... alles is gebaseerd op cryptografisch bewijs in plaats van\n> vertrouwen*\n\nHet internet en de meeste moderne computersystemen zijn gebouwd op\ncryptografie; een methode om informatie te versleutelen zodat alleen de\nontvanger van de informatie deze kan ontcijferen. Hoe ontsnapt bitcoin\naan de noodzaak van *vertrouwen*? We zullen hier later in het boek op\ningaan, maar het basisidee is dat in plaats van iemand te vertrouwen die\nzegt Ik ben Alice of Ik heb \\$10 in mijn account, we cryptografie kunnen\ngebruiken om dezelfde feiten dusdanig te presenteren zodat de ontvanger\nvan het bericht dit eenvoudig zelf kan verifiëren en het onmogelijk is\nom te vervalsen. Bitcoin maakt gebruik van cryptografie om deelnemers in\nstaat te stellen het gedrag van alle anderen te controleren, zonder dat\nhierbij een centrale partij vertrouwt hoeft te worden.\n\n> *We moeten hen \\[de banken\\] onze privacy toevertrouwen, en we moeten\n> erop vertrouwen dat ze identiteitsdieven ervan weerhouden om onze\n> rekeningen te plunderen*\n\nIn tegenstelling tot het gebruik van een bankrekening, het digitale\nbetalingssysteem of kredietkaarten, stelt bitcoin twee partijen in staat\nom transacties uit te voeren zonder persoonlijke identificatie op te\ngeven. Banken, kredietkaartmaatschappijen, betalingsverwerkers en\noverheden beschikken over gecentraliseerde databanken van\nconsumentengegevens. Deze gegevens zijn een gigantische buit voor\nhackers. Zo werden bij de hack van Equifax in 2017 de identiteits- en\nfinanciële gegevens van meer dan 140 miljoen mensen buitgemaakt. Dit\nsoort databanken en de bijbehorende hacks kunnen resulteren in\nidentiteitsfraude op grote schaal.\n\nBitcoin ontkoppelt financiële transacties van identiteiten uit de echte\nwereld. Immers, wanneer we contant geld aan iemand geven, hoeft de\nontvanger niet te weten wie we zijn en hoeft de betaler zich geen zorgen\nte maken dat zijn informatie wordt gebruikt om hem op een later moment\nte bestelen. Waarom zouden we niet hetzelfde, of meer, verwachten van\ndigitaal geld?\n\n> *De centrale bank moet worden vertrouwd om de valuta niet te\n> devalueren, maar de geschiedenis van fiatvaluta zit vol met\n> schendingen van dat vertrouwen*\n\n*Fiat*, Latijn voor laat het gebeuren, verwijst naar valuta uitgegeven\ndoor de overheid en centrale bank en dat door de overheid als wettig\nbetaalmiddel is aangenomen. Historisch gezien werd geld gemaakt uit\ndingen die moeilijk zijn om te produceren, gemakkelijk zijn om te\nverifiëren en gemakkelijk zijn om te vervoeren, zoals schelpen,\nglaskralen, zilver en goud. Telkens wanneer iets als geld werd gebruikt,\nbestond de verleiding om er meer van te maken. Als iemand langskwam met\nsuperieure technologie om snel veel van iets te creëren, verloor het\ngoed zijn waarde. Zo konden Europese kolonisten het Afrikaans continent\nontdoen van haar rijkdom, door te handelen in glazen kralen die voor de\nEuropeanen gemakkelijk, maar voor de Afrikanen moeilijk, te produceren\nwaren. Dit is waarom goud al zo lang wordt beschouwd als betrouwbare\nvorm van geld - het is moeilijk om snel meer goud te produceren.[^4]\n\nWe zijn langzaam overgestapt van een wereldeconomie met goud als geld\nnaar een wereld waarbij papieren certificaten werden uitgegeven als\nclaim op datzelfde goud. Uiteindelijk werden door president Nixon de\npapieren claims volledig losgekoppeld van goud. Hij maakte in 1971 een\neinde aan de internationale inwisselbaarheid van de Amerikaanse dollar\nvoor goud.\n\nHet einde van de goudstandaard stelde overheden en centrale banken in\nstaat om de geldhoeveelheid naar believen te vergroten, waardoor ieder\nbiljet in omloop minder waard werd. Dit staat bekend als\n*geldontwaarding*. Hoewel fiatvaluta wordt uitgegeven door een regering,\nhet inwisselbaar is voor niets, en we het allemaal dagelijks gebruiken,\nis het eigenlijk een relatief nieuw experiment in de wereldgeschiedenis.\n\nWe moeten erop vertrouwen dat onze overheden de drukpers niet\nmisbruiken, maar ver hoeven we niet te zoeken om voorbeelden van\nschendingen van dat vertrouwen te vinden. Dit zien we voornamelijk terug\nin autocratische regimes, waar de overheid directe invloed op de\ngeldpers heeft. Een bekend voorbeeld is Venezuela, waar de munt nagenoeg\nwaardeloos is geworden. De Venezolaanse bolivar ging van een koers van 2\nbolivar per Amerikaanse dollar in 2009 naar 250.000 bolivar per\nAmerikaanse dollar in 2019. Terwijl ik dit boek schrijf, is de\nineenstorting van Venezuela volop aan de gang als gevolg van het\nvreselijke economische wanbeleid van de regering.\n\nSatoshi wilde een alternatief bieden voor *fiatvaluta* waarvan het\naantal te allen tijde onvoorspelbaar kan worden verhoogd. Om\n*ontwaarding* te voorkomen, ontwierp Satoshi een geldsysteem waarbij het\ntotale aanbod vooraf werd vastgelegd en het uitgeven van nieuwe munten\neen voorspelbaar en onveranderlijk patroon volgt. Er zullen slechts 21\nmiljoen bitcoins bestaan en elke bitcoin kan worden verdeeld in 100\nmiljoen eenheden die nu satoshis worden genoemd. In de code is\nvastgelegd dat rond het jaar 2140 het eindtotaal wordt bereikt van 2,1\nbiljard satoshis.\n\nTot bitcoin was het onmogelijk om te verkomen dat een digitaal goed\noneindig werd gekopieerd. Het is goedkoop en gemakkelijk om een digitaal\nboek, audio- of video-bestand digitaal te kopiëren en door te sturen. De\nenige uitzonderingen hierop waren digitale goederen die beheerd werden\ndoor tussenpersonen. Bijvoorbeeld wanneer je een film kijkt via Netflix,\ndan kun je deze alleen op jouw apparaat bekijken omdat Netflix de film\nlevert. Je kan deze film zelf niet verspreiden of kopiëren. Op dezelfde\nmanier wordt je digitale geld beheerd door de bank. Het is de taak van\nde bank om bij te houden hoeveel geld je hebt, en als je het aan iemand\nanders overdraagt, regelt de bank de overdracht.[^5]\n\nBitcoin is het eerste digitale systeem dat schaarste afdwingt zonder\ntussenpersonen en het is het eerste goed waarvan het totale aanbod en\nhet uitgifteschema vooraf bekend is. Zelfs edelmetalen zoals goud hebben\ndeze eigenschap niet, omdat we meer goud kunnen delven als het rendabel\nis om dat te doen. Stel je voor dat je een asteroïde ontdekt die tien\nkeer zoveel goud bevat als wij op aarde hebben. Wat zou er gebeuren met\nde prijs van goud? Bitcoin is immuun voor dergelijke ontdekkingen. Het\nis onmogelijk om er meer van te produceren, en we zullen in latere\nhoofdstukken uitleggen waarom.\n\nDe aard van geld en de werking van het bestaande monetaire systeem zijn\ningewikkeld. Dit boek gaat hier niet dieper op in. Als je hier meer over\nwilt weten in de context van bitcoin, dan raad ik *De Bitcoin Standaard*\nvan Saifedean Ammous aan.\n\n> *Gegevens konden worden beveiligd op een manier waardoor het voor\n> anderen onmogelijk was om toegang te krijgen, ongeacht om welke reden,\n> ongeacht hoe goed het excuus, wat er ook gebeurt. \\[\\...\\] Het wordt\n> tijd dat we dit ook hebben voor geld.*\n\nOnze huidige systemen om geld veilig te stellen, zoals het op de bank\nzetten, vertrouwen erop dat iemand anders zijn werk goed doet.\nVertrouwen op zo'n tussenpersoon vereist niet alleen vertrouwen dat ze\nniets kwaadaardigs of dwaas zullen doen, maar ook vertrouwen dat de\noverheid niet via druk op de tussenpersoon dergelijke dingen doet. Denk\nhierbij aan zaken als iemand de toegang tot hun geld ontzeggen of het\ngeld onteigenen. Helaas is keer op keer aangetoond dat overheden wanneer\nzij bedreiging verwachten of zien, dit soort dingen kunnen doen en tot\nuitvoering brengen.\n\nHet klinkt misschien gek voor iemand die in de Verenigde Staten woont\n(of in een andere sterk gereguleerde economie) om te denken dat je op\neen dag wakker kan worden en dat dan al je geld weg is, maar het gebeurt\nde hele tijd. Ik heb zelf eens voorgehad dat mijn tegoed op Paypal\nbevroren was omdat ik mijn account al maanden niet had gebruikt. Het\nkostte me meer dan een week om weer toegang te krijgen tot mijn geld. Ik\nheb het geluk dat ik in de Verenigde Staten woon, waar ik tenminste\njuridische hulp kan zoeken als PayPal mijn tegoed bevriest, en waar ik\ner in principe op vertrouw dat mijn regering en de bank mijn geld niet\nzullen stelen.\n\nEr zijn veel ergere dingen gebeurd en nog steeds aan de orde in landen\nmet minder vrijheid, zoals banken die sluiten tijdens de crisis in\nGriekenland (2015)[^6], banken in Cyprus die via bail-ins het geld van\nhun klanten in beslag nemen (2013), of de overheid die bepaalde\nbankbiljetten waardeloos verklaart in India (2016)[^7].\n\nIk ben opgegroeid in de voormalige Sovjet-Unie. Daar reguleerde de\noverheid de economie, wat leidde tot enorme tekorten aan goederen. Het\nwas illegaal om vreemde valuta zoals de Amerikaanse dollar te bezitten.\nToen mijn ouders weg wilden, konden we slechts een beperkt bedrag per\npersoon naar dollars omwisselen. De wisselkoers was door de overheid\nbepaald en ver verwijderd van de wisselkoers op de vrije markt. In feite\nheeft de regering ons het kleine beetje vermogen dat we hadden ontnomen,\ndoor een ijzeren greep te houden op de economie en het betalingsverkeer.\n\nAutocratische landen hebben de neiging om strenge economische controles\nin te voeren om te voorkomen dat mensen hun geld uit banken opnemen, het\nland uitvoeren of inruilen voor nog-niet-waardeloze valuta zoals de\nAmerikaanse dollar. Hierdoor heeft de regering vrij spel om krankzinnige\neconomische experimenten, zoals het socialistische systeem van de\nSovjet-Unie, uit te voeren.\n\nBitcoin werkt niet op basis van vertrouwen in een derde partij voor het\nveilig stellen van je geld. In plaats daarvan maakt bitcoin het\n*onmogelijk* voor anderen om toegang te krijgen zonder een speciale\nsleutel die alleen de eigenaar bezit, *ongeacht om welke reden, ongeacht\nhoe goed het excuus, wat er ook gebeurt*. Door bitcoin te bezitten,\nbezit je de sleutels van je eigen financiële vrijheid. Bitcoin scheidt\ngeld en staat.\n\n> *De oplossing van bitcoin is om een peer-to-peer-netwerk te gebruiken\n> om te controleren op dubbele uitgaven \\[\\...\\] als een gedistribueerde\n> tijdstempel, waarbij de eerste uitgave van een munt van een\n> tijdstempel wordt voorzien.*\n\nEen *netwerk* verwijst naar het idee dat een stel computers zijn\nverbonden en informatie naar elkaar kunnen sturen. Het woord\n*gedistribueerd* betekent dat er geen centrale partij aan de macht is,\nmaar dat alle deelnemers samenwerken om het netwerk succesvol te maken.\n\nIn een systeem zonder centrale controle is het belangrijk dat niemand\nvals kan spelen. Het idee van *dubbele uitgaven* verwijst naar de\nmogelijkheid om twee keer hetzelfde geld uit te geven. Dit is geen\nprobleem met fysiek geld, want het geld wisselt van hand zodra je het\nuitgeeft. Digitale transacties kunnen echter worden gekopieerd, net als\nmuziek of films. Wanneer je geld overmaakt via een bank, zorgt de bank\nervoor dat je niet twee keer hetzelfde geld kunt verplaatsen. In een\nsysteem zonder centrale controle, hebben we een manier nodig om dit\nsoort *dubbele uitgaven* te voorkomen (Dubbele uitgaven zijn in feite\nhetzelfde als geld vervalsen).\n\nSatoshi beschrijft dat de deelnemers van het bitcoinnetwerk samenwerken\nom transacties van *tijdstempels* te voorzien. Door deze tijdstempel\nweten we welke transactie eerst kwam zodat we toekomstige pogingen om\ndatzelfde geld uit te geven afwijzen. In de volgende hoofdstukken zullen\nwe dit systeem vanaf de basis bespreken. Het zal ons in staat stellen om\nvals spel te detecteren zonder te vertrouwen op een centrale uitgever of\nvalidator.\n\nBitcoin was geen uitvinding die op zichzelf stond. In de paper noemde\nSatoshi verschillende belangrijke pogingen om soortgelijke systemen te\nimplementeren, waaronder Wei Dai's b-money en Adam Back's Hashcash.\nOndanks de technologische inzichten van voorgangers, had nog niemand de\njuiste oplossing gevonden. Maar de uitvinding van bitcoin bracht daar\nverandering in, waardoor het eerste systeem voor de uitgifte en het\novermaken van een echt schaars, digitaal geld zonder centrale controle\nmogelijk werd.\n\nSatoshi loste een aantal interessante technische problemen op om de\nkwesties van privacy, ontwaarding en centrale controle in de huidige\nmonetaire stelsels aan te pakken:\n\n1.  Hoe zet je een peer-to-peer-netwerk op, waar iedereen vrijwillig aan\n    kan deelnemen.\n\n2.  Hoe koppel je een groep mensen zodat zij gezamenlijk een grootboek\n    bij kunnen houden, zonder hun identiteit te onthullen en zonder dat\n    zij elkaar hoeven te vertrouwen, zelfs als sommigen van hen\n    oneerlijk zijn.\n\n3.  Hoe stel je mensen in staat om hun eigen, onvervalsbare valuta uit\n    te geven, zonder op een centrale uitgever te steunen om de schaarste\n    te verzekeren.\n\nToen bitcoin van start ging, gebruikte slechts een handvol mensen het en\ndraaiden zij de bitcoin-software op hun *nodes* (computers, we gaan hier\nlater verder op in). De meeste mensen dachten destijds dat het een grap\nwas, of dat het systeem na verloop van tijd ernstige ontwerpfouten zou\nbevatten waardoor het zou falen.\n\nMaar steeds meer mensen sloten zich aan bij het netwerk. Ze beveiligden\nhet netwerk met hun computers, ruilden hun valuta in voor bitcoin, of\naccepteerden bitcoin in ruil voor goederen of diensten. Dit alles\nverstevigde de gedachte dat bitcoin waarde had. Vandaag, tien jaar\nlater, wordt bitcoin gebruikt door miljoenen mensen en draaien\ntienduizenden tot honderdduizenden nodes de gratis bitcoin software,\nontwikkelt door honderden vrijwilligers en bedrijven wereldwijd.\n\nLaten we onderzoeken hoe we zo'n systeem kunnen bouwen!\n\n[^2]: Door de gemeenschap wordt gerefereerd aan Satoshi als man. In dit\n    boek zullen we ook als dusdanig naar hem refereren ondanks dat het\n    onbekend is of het gaat om een man, vrouw of groep personen\n\n[^3]: Kijk voor de Nederlandse versie van de whitepaper op:\n    <https://btcdirect.eu/nl-nl/bitcoin-whitepaper>\n    \n[^4]: Voor een goed overzicht van de monetaire geschiedenis raad ik het\n    essay *Shelling Out* van Nick Szabo aan:\n    <https://nakamotoinstitute.org/shelling-out>\n\n\n[^5]: Ze zijn dus ook in staat deze te weigeren\n\n[^6]: Zie [deze link](https://www.nbcnews.com/business/business-news/greece-crisis-banks-shut-week-restrictions-imposed-atms-n383606/)\n\n[^7]: Zie [deze link](https://www.washingtonpost.com/world/asia_pacific/india-invalidates-large-bank-notes-in-crackdown-on-crime/2016/11/08/cc705ee2-a5c6-11e6-ba46-53db57f0e351_story.html)\n"},"formats":{"html":{"execute":{"fig-width":7,"fig-height":5,"fig-format":"retina","fig-dpi":96,"df-print":"default","error":false,"eval":true,"cache":null,"freeze":false,"echo":true,"output":true,"warning":true,"include":true,"keep-md":false,"keep-ipynb":false,"ipynb":null,"enabled":null,"daemon":null,"daemon-restart":false,"debug":false,"ipynb-filters":[],"engine":"markdown"},"render":{"keep-tex":false,"keep-source":false,"keep-hidden":false,"prefer-html":false,"output-divs":true,"output-ext":"html","fig-align":"default","fig-pos":null,"fig-env":null,"code-fold":"none","code-overflow":"scroll","code-link":false,"code-line-numbers":false,"code-tools":false,"tbl-colwidths":"auto","merge-includes":true,"latex-auto-mk":true,"latex-auto-install":true,"latex-clean":true,"latex-max-runs":10,"latex-makeindex":"makeindex","latex-makeindex-opts":[],"latex-tlmgr-opts":[],"latex-input-paths":[],"latex-output-dir":null,"link-external-icon":false,"link-external-newwindow":false,"self-contained-math":false,"format-resources":[]},"pandoc":{"standalone":true,"wrap":"none","default-image-extension":"png","to":"html","output-file":"ch01.html"},"language":{},"metadata":{"lang":"en","fig-responsive":true,"quarto-version":"1.2.335","theme":"cosmo","fontsize":"1.1em","linestretch":1.7},"extensions":{"book":{"multiFile":true}}},"pdf":{"execute":{"fig-width":5.5,"fig-height":3.5,"fig-format":"pdf","fig-dpi":300,"df-print":"default","error":false,"eval":true,"cache":null,"freeze":false,"echo":true,"output":true,"warning":true,"include":true,"keep-md":false,"keep-ipynb":false,"ipynb":null,"enabled":null,"daemon":null,"daemon-restart":false,"debug":false,"ipynb-filters":[],"engine":"markdown"},"render":{"keep-tex":true,"keep-source":false,"keep-hidden":false,"prefer-html":false,"output-divs":true,"output-ext":"pdf","fig-align":"default","fig-pos":null,"fig-env":null,"code-fold":"none","code-overflow":"scroll","code-link":false,"code-line-numbers":false,"code-tools":false,"tbl-colwidths":true,"merge-includes":true,"latex-auto-mk":true,"latex-auto-install":true,"latex-clean":true,"latex-max-runs":10,"latex-makeindex":"makeindex","latex-makeindex-opts":[],"latex-tlmgr-opts":[],"latex-input-paths":[],"latex-output-dir":null,"link-external-icon":false,"link-external-newwindow":false,"self-contained-math":false,"format-resources":[]},"pandoc":{"pdf-engine":"xelatex","standalone":true,"variables":{"graphics":true,"tables":true},"default-image-extension":"pdf","to":"pdf","toc":true,"number-sections":true,"output-file":"ch01.pdf"},"language":{},"metadata":{"block-headings":true,"documentclass":"scrbook","toc-title":"Inhoudsopgave","colorlinks":true,"fontfamily":"Alegreya","geometry":["top=30mm","left=20mm","heightrounded"]},"extensions":{"book":{}}},"epub":{"execute":{"fig-width":5,"fig-height":4,"fig-format":"png","fig-dpi":96,"df-print":"default","error":false,"eval":true,"cache":null,"freeze":false,"echo":true,"output":true,"warning":true,"include":true,"keep-md":false,"keep-ipynb":false,"ipynb":null,"enabled":null,"daemon":null,"daemon-restart":false,"debug":false,"ipynb-filters":[],"engine":"markdown"},"render":{"keep-tex":false,"keep-source":false,"keep-hidden":false,"prefer-html":false,"output-divs":true,"output-ext":"epub","fig-align":"default","fig-pos":null,"fig-env":null,"code-fold":"none","code-overflow":"scroll","code-link":false,"code-line-numbers":false,"code-tools":false,"tbl-colwidths":true,"merge-includes":false,"latex-auto-mk":true,"latex-auto-install":true,"latex-clean":true,"latex-max-runs":10,"latex-makeindex":"makeindex","latex-makeindex-opts":[],"latex-tlmgr-opts":[],"latex-input-paths":[],"latex-output-dir":null,"link-external-icon":false,"link-external-newwindow":false,"self-contained-math":false,"format-resources":[]},"pandoc":{"default-image-extension":"png","to":"epub","output-file":"ch01.epub"},"language":{},"metadata":{"cover-image":"cover.png"},"extensions":{"book":{}}}}}